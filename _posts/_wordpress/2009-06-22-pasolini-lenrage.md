---
id: 631
title: 'pasolini l&#8217;enragè'
date: 2009-06-22T17:35:27+00:00
author: admin6059
layout: pages
guid: http://localhost/wordpress/?p=631
permalink: /index.php/2009/06/22/pasolini-lenrage/
categories:
  - pasolini
---
#### **Da Pasolini l’enragè (1966) (serie Cinéastes de notre temps) di Jean-André Fieschi**

 ****

«In Italia, a differenza delle grandi borghesia europee, non ci sono arrabbiati, ribelli, beatniks. Ora, io credo che la prima ragione di questa mancanza di arrabbiati sia dovuta al fatto che in Italia c’è una piccola borghesia, e quindi, contro la borghesia non può esserci che una piccola rabbia; cioè soltanto le grandi borghesie industriali, come la borghesia di Parigi o di Stoccolma o di Londra, o di New York,possono suscitare casi quasi istituzionalizzati di rabbia, rilevanti.

In Italia no, perché la borghesia è piccola e allora, direi per ragioni di proporzione, anche la rabbia contro la borghesia è provinciale, piccola, limitata.

Però, c’è un’altra ragione ancora, che, secondo me, è più interessante. In Italia si è avuta la Resistenza che è un caso piuttosto unico in tutta Europa, cioè la Resistenza italiana è stata molto diversa dalla Resistenza francese, jugoslava, ecc. ecc.: la resistenza italiana ha significato non soltanto la lotta contro lo straniero o contro il fascista, ma anche la revisione – diciamo così -, la rivolta, il rivoluzionamento di tutte le idee che gli italiani avevano su se stessi, sulla propria storia, almeno sulla storia contemporanea.

In fondo la Resistenza è stata una sorta di grande rabbia organizzata e fondata soprattutto sull’ideologia marxista. Allora, quando un giovane italiano, borghese naturalmente, ha delle critiche da fare, si rivolta contro la borghesia, in un certo senso trova già una strada aperta, la strada aperta dalla Resistenza. Non reinventa la propria rabbia, ma trova degli schemi di critica alla società, che sono stati preparati dalla Resistenza e dalla cultura marxista italiana.

Tuttavia, naturalmente, questi schemi sono invecchiati, come tutti gli schemi. Sono diventati, in un certo qual modo, ufficiali. E allora succede che appena in Italia c’è un arrabbiato, questi sente immediatamente il dovere di non essere arrabbiato, ma rivoluzionario. E essere rivoluzionario in Italia, in questo momento, significa assumere un’altra forma di moralismo. Cioè anche i comunisti rivoluzionari italiani, in questo momento, sono, tutto sommato, ancora dei borghesi o piccolo borghesi in doppio petto che, anziché avere alle loro spalle a rassicurarli i dogmi del cattolicesimo o del conformismo borghese, hanno i dogmi dell’ideologia marxista – questo in generale, naturalmente, ci sono dei casi&#8230; &#8211;

Ecco perché il mio tipo di rabbia non catalogabile, si presenta in realtà come uno dei pochi casi di rabbia in Italia. Vorrei aggiungere che per me l’arrabbiato ideale, il meraviglioso arrabbiato della tradizione storica, è Socrate. Non credo che esista caso di rabbia più sublime. Esistevano comunque queste società in Mileto, che accusavano ingiustamente Socrate in nome del conformismo del tempo. Socrate ha risposto così come è noto, senza essere tuttavia un rivoluzionario ma restando semplicemente quello che oggi si definisce“un arrabbiato”. Uno straccione che andava in giro da una palestra all’altra di Atene, alla periferia di Atene».

Pier Paolo Pasolini