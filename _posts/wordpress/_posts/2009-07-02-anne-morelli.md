---
id: 701
title: ANNE MORELLI
date: 2009-07-02T11:31:26+00:00
author: admin6059
layout: pages
guid: http://localhost/wordpress/?p=701
permalink: /index.php/2009/07/02/anne-morelli/
categories:
  - r_itals
---
<span class="er"><strong>ANNE MORELLI, </strong><br /> <strong>5 – Gli italiani del Belgio,</strong><br /> <em>Storia e storie di due secoli di migrazioni, </em><br /> Foligno, Editoriale Umbra, 2004, pp. 130</span>

<p class="er">
  Gli italiani del Belgio: la storia di due secoli di migrazioni e accanto ad essa, insieme ad essa, le loro storie. Storie che iniziano già qualche secolo fa, sin dal Rinascimento e per tutta l’età moderna, basti pensare al quadro di Jan Van Eyck che ritrae l’importante banchiere “fiammingo” Giovanni Arnolfini e sua moglie, entrambi lucchesi.<br /> Certo, gli italiani che andranno ad affollare il Belgio in cerca di fortuna qualche secolo più tardi lo faranno in condizioni (se non altro di partenza) radicalmente diverse. Questo richiamo, tuttavia, permette di comprendere quanto l’emigrazione italiana in Belgio sia un fenomeno “di lunga durata”, che ha generato una presenza di nostri connazionali progressivamente sempre più significativa, e a tratti imponente, a partire da metà Ottocento e fino a buona parte del secolo scorso, trovando proprio nell’immediato secondo dopoguerra un momento di fortissimo impulso.<br /> Una vicenda tutt’altro che lineare quella dei nostri connazionali in Belgio, figlia delle diverse contraddizioni che ogni epoca storica porta con sé come delle tante differenze “originarie”, per non parlare delle infinite problematiche che si schiudono al momento dell’arrivo nel paese d’adozione.<br /> Una storia, quindi, pienamente inserita nel quadro di estrema complessità proprio del fenomeno migratorio generalmente inteso che, in Belgio come altrove (si pensi, in primo luogo, alla Francia), visse in maniera considerevole anche il “trauma” dell’emigrazione politica. Anche quest’ultima, consistente soprattutto nel corso del “travagliato Ventennio”, mostra evidenti caratteri ciclici: basti pensare, come ricorda l’autrice, alla significativa presenza di italiani nel momento che portò, nel 1830, all’indipendenza del Belgio. E’ proprio nel considerare quello economico e quello politico non come due ambiti disgiunti, ma come due aspetti che convivono e si intrecciano in profondità nel fenomeno migratorio che si svolge questa storia, dove non casualmente si parla di Italiani del Belgio e non di emigrazione italiana in Belgio.
</p>